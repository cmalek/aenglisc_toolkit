And hē, sē dēofol, þā ġyt cwæð tō þām āncran: "Ġyf ǣniġ mann wǣre āne niht on helle ond hē eft wǣre æfter þām of-ālǣdd, ond ðēah man þone gārsecg mid īsene ūtan ymb-tȳnde, ond þonne ealne ġe-fylde mid fȳres līġe ūp oþ ðone heofones hrōf, ond ūtan emb-sette hine þonne ealne mid belgum ond hēora ǣġ-hwylċ ōðres æt-hrīnan mihte, ond tō ǣġ-hwylcum þǣra belga wǣre man ġe-set ond sē hæfde Samsones strengðe (sē wæs elra eorð-warena strengest þe ǣr oððe siððan ǣfre ġe-wurde) ond þēah man þonne ġe-sette ān brād īsen þell ofer þæs fȳres hrōf, ond þēah hit wǣre eal mid mannum ā-fylled ond ðǣra ǣġ-hwylċ hæfde ǣnne hamor on hande ond þēah man blēowe mid eallum þām belgum, ond mid þām hamerum bēote on þæt īsene þell, and sē līġ brastlode, ne ā-wacode hē nǣfre for eallum þisum, tō ðām wēriġ hē wǣre for þǣre ānre niht-hwīle.

Wā bið þām sāwlum þe on helle bēon scēolon, for-ðan-þe þæt helle hūs is mid swiðe lāðlicum gāstrum ā-fylled! Ac uton wē, men ðā lēofstan, nū wē syndon ġe-gaderode ūs ðysne drightenlican dæġ, þæt wē þæs for Godes lufan on ġeornysse sīen, þæt we be-flēon þā helle witu, for þan hit is ðǣr-inne swiðe sārliċ tō wuniganne.  Ac uton ġe-ġearwian ūs nū ðā mid inne-weardum ġe-bedum ond mid gǣst-dōme, þæt wē ne weorðen ā-slidene innan þā fȳrenfullan þȳstro þæt synfullum sāwlum is ġe-ġearwod on helle tō-ġeanes. Ac uton þȳdan ūs tō þām ūpliċan rīċe, for-ðan þǣr is þæt wuldor, þæt nǣniġ man ne mæġ mid his wordum ā-secgan ðā wynsumnesse þæs heofon-cundan līfes. Þǣr bið līf būtan dēaðe ond gōd būtan ende ond yld būtan sāre ond dæġ būtan nihte, ond þǣr bið ġe-fēa būtan un-rōtnesse ond rīċe būtan ā-wendednesse. Ond ne þearf man nǣfre ne sunnan ne mōnan ne nǣniġes eorðliċes lēohtes, for-ðan þǣr is sē ælmihtega dryhten scīnendra ond līhtra þonne ealle ōðre lēoht.  Ond þǣr ǣfre ā-springað ðā wuldorliċan drēamas ond þā þrymliċan sangas ðām ðe on hyra midlene weorðan mōt.  Þǣr bið sē swēta stenċ ond sēo syngalu lufu ond sēo winsumnes būtan ælċere un-wynsumnesse.  Ne þǣr ne bið hunger ne ðurst ne ċyle ne byrne ne nǣniġ un-wynsumnes ġe-mēted."
